За повідомленням NASA, у грудні минулого року в атмосфері Землі вибухнув величезний метеор, але цього ніхто не помітив.

Вибух був одним з найпотужніших за останні 30 років і найбільшим після падіння метеорита в Челябінську шість років тому.

Проте подія довго лишалася непоміченою, оскільки метеорит впав у Берингове море.

Дослідники кажуть, що його вибух був у 10 разів потужнішим за вибух атомної бомби в Хіросімі.

18 грудня метеор увійшов в атмосферу Землі на швидкості 32 км/сек і рухався по траекторії під кутом 7 градусів.

Коли він перебував на відстані приблизно 25,6 кілометра від поверхні планети, він вибухнув. Сила вибуху складала 173 кілотонни.

"Вибух стався над Беринговим морем - саме тому ми не спостерігали такого ефекту, як у випадку з Челябінськом, коли це обговорювали в усіх новинах", - каже працівниця NASA Келлі Фаст.

"Для нашої безпеки і захисту це добре, що на Землі є багато води", - додає вона.

Непросте завдання
Американські військові супутники зафіксували вибух минулого року: ВВС США повідомили про це фахівців NASA.

Ще один працівник аерокосмічного агентства Ліндлі Джонсон каже, що вибух стався неподалік зони, в якій літають комерційні літаки з Північної Америки в напрямку Азії.

Саме тому NASA одразу зв'язувалася з різними авіакомпаніями, аби з'ясувати, чи бачили їхні пілоти якісь ознаки вибуху метеора.

У 2005 році Конгрес США поставив перед NASA завдання: до 2020 року виявити 90% астероїдів, що перебувають поблизу Землі і мають розмір понад 140 метрів.

Саме астероїди такого розміру вважаються особливо небезпечними - наслідки їхнього зіткнення з поверхнею Землі можуть бути дуже серйозними.

Втім, дослідники NASA кажуть, що виконати поставлене завдання до 2020 року точно не вдасться: для цього їм знадобиться ще принаймні 30 років.

Концепт телескопу NeoCam, який має виявляти великі астероїди, що становлять небезпеку для Землі
Щойно фахівці виявляють той чи інший об'єкт, вони вираховують, в який регіон Землі він може впасти.

Влітку 2018 року обсерваторія в Арізоні виявила невеликий 3-метровий астероїд всього за вісім годин до зіткнення. Після цього розрахували, що метеорит має впасти у південній частині Африки.

Незабаром прогнози підтвердилися: метеорит впав у Ботсвані. Його записала камера на одній з місцевих ферм. Пізніше люди поблизу знаходили уламки метеорита.

Втім, ситуація з вибухом метеора над Беринговим морем свідчить, що більші об'єкти можуть зіткнутися з поверхнею планети, а цього навіть ніхто не помітить.

Це ще раз підкреслює, наскільки важливо покращувати інструменти відслідковування таких об'єктів.

Один з кроків до цього: припинити покладатися виключно на наземні телескопи, а й розвивати космічні обсерваторії.

Наразі триває робота над проектом телескопу NeoCam, який мають запустити у космос. Він має зайнятися якраз виявлення астероїдів розміром понад 140 метрів, що можуть загрожувати Землі.